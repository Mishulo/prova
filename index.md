---
title: Introduzione
---

Ciao! Se stai leggendo questa guida, verosimilmente sei uno dei miei studenti o delle mie studentesse, o qualcuno dei tuoi colleghi ti ha mandato questo link, o ancora l'hai trovato perché l'ho spammato io stesso da qualche parte.

Mi chiamo Andrea e sono un docente universitario: mi occupo prevalentemente di endocrinologia e di sessuologia medica, e insegno all'Università di Roma Tor Vergata.  
Questa guida è per l'appunto rivolta agli studenti che seguo nei corsi di medicina e di psicologia. In linea di massima, penso si presti comunque ad essere usata anche in altre facoltà umanistiche, o per la stesura di articoli scientifici (seppur con qualche variazione). Non è una guida che ti insegnerà a fare l'analisi statistica dei dati, o che ti insegnerà a scrivere in LaTeX o altro, e allo stesso tempo essendo scritta da un medico è chiaro che avrà esempi prevalentemente di stampo medico... ma in linea di massima il 90% delle cose sono comunque fruibili a chiunque.

Non sono richieste particolari competenze informatiche per seguire questa guida, ma useremo diversi software gratuiti multi-piattaforma (cioè utilizzabili su Windows, Mac e Linux). Un po' di conoscenza della lingua inglese non guasta - direi che è necessaria per leggere articoli scientifici, ma fortunatamente l'inglese scientifico è abbastanza facile (e i software che useremo possono comunque dare una mano).

Nota bene. I software che propongo e in generale l'approccio per la scrittura e lo studio sono solo un suggerimento. Potete cavarvela benissimo senza usare software e con solo carta e penna. Spero comunque che queste indicazioni vi siano utili. Alcune saranno forse più superflue (come ad esempio la scelta del relatore), altre magari sono più utili anche da un punto di vista pratico.

E allora... Cominciamo! Questa guida è articolata in più pagine, di modo da aiutarti a leggerla nei tuoi tempi e nel modo che preferisci.

1. [Cosa devo sapere prima di iniziare a lavorare alla tesi?](/Pages/Argomento_Titolo_Tipo.md)
1. [Posso usare l'AI per aiutarmi a scrivere la tesi?](/Pages/Usare_AI.md)
1. [Tipi di tesi](/Tipi_di_tesi.md)
1. [Di che software avrò bisogno?](/Pages/Software.md)
