---
title: Le fonti bibliografiche
--- 

## Cos'è una fonte bibliografica e perché dovrebbe importarmene qualcosa?
Quando parliamo di fonti bibliografiche (in inglese _reference_) facciamo riferimento a un testo - un libro, un articolo scientifico, o un report - che abbiamo intenzione di utilizzare per la stesura della nostra tesi. 

{% include callout.html type="important" content="In linea di massima, il ragionamento è: cerco una fonte bibliografica, capisco se mi è utile, la leggo, me la studio, e la includo nel mio "bagaglio di conoscenze" integrandola con quello che ho già letto o che ho già studiato." %}

Il 90% del lavoro di una tesi è fondato sulla letteratura scientifica. Anche le scoperte più importanti della scienza moderna partono da presupposti teorici e pratici precedenti. Non ci sarebbero stati Watson, Crick e la scoperta del DNA se non ci fosse stata prima la [foto 51](https://it.wikipedia.org/wiki/Foto_51) di Rosalind Franklin, gli esperimenti di Griffith e Avery, o ancora più indietro nel tempo gli studi sui piselli di Mendel, o ancora prima quelli sull'ereditarietà dei caratteri di Darwin...  
In parole povere, ogni studio - che sia una revisione della letteratura o uno studio sperimentale - parte da un presupposto e porta avanti la ricerca in quella direzione, o (più raramente) scopre qualcosa che contraddice la precedente teoria e porta verso una nuova destinazione. In generale, citando quello che diceva Popper (il cosiddetto "principio di falsicabilità"), una teoria è scientifica solo se si espone alla possibilità di essere smentita da esperimenti od osservazioni che potrebbero dimostrarla falsa.





## La scelta dell'argomento
Per scrivere una tesi, una volta trovato un docente di riferimento, bisogna decidere **su cosa** fare la tesi. Generalmente, i relatori hanno tutti una loro "macroarea" di pertinenza: alcune università forniscono una sorta di guida, altre lasciano un maggior spazio all'interpretazione. Io personalmente sono della teoria che si lavori meglio a un argomento che piace, quindi immagino che abbiate scelto un relatore che vi permetta di fare una tesi su - appunto - qualcosa che vi interessa. Ma è sempre possibile fare la tesi su qualcosa che vi interessa?

Alcuni professori ascolteranno le vostre idee e vi aiuteranno a sviluppare la vostra tesi. Altri professori preferiscono proporre temi già esplorati o studi già in corso ai loro tesisti. Perché questa differenza? Non c'è un approccio giusto o sbagliato, capiamoci: però è verosimile che un prof abbia accumulato sufficiente esperienza negli anni da poter giudicare quali argomenti sono più interessanti, quali sono più utili o quali sono sostanzialmente troppo difficili, troppo ampi o semplicemente troppo banali. Il che non significa che non siano argomenti interessanti (ad esempio) _nella pratica clinica_. Ad esempio, una tesi sull'associazione fra anoressia e disfunzioni sessuali non è particolarmente originale, ma è una questione clinica molto importante. Quindi una guida da parte del vostro relatore può essere fondamentale per trovare il giusto compromesso.

C'è poi un altro aspetto essenziale. Che tipo di tesi pensate di voler fare? Una tesi compilativa e una tesi sperimentale richiedono tempi diversi, e la burocrazia necessaria può essere un ostacolo non meno importante da valutare. Ma ne parliamo [nel prossimo capitolo](/pages/Tipi_di_tesi.md)...
